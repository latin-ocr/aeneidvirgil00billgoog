Has evertit opes sternitque a culmine Troiam.
Aspice-namque omnem, quae nunc obducta tuenti
Mortales hebetat visus tibi et umida circum
Caligat, nubem eripiam ; tu ne qua parentis
Iussa time, neu praeceptis parere recusa.

Hic, ubi disiectas moles avolsaque saxis

Saxa vides mixtoque undantem pulvere fumum,
Neptunus muros magnoque emota tridenti
Fundamenta quatit totamque a sedibus urbem
Eruit. Hic Iuno Scaeas saevissima portas
Prima tenet, sociumque furens a navibus agmen
Ferro accincta vocat.

lam summas arces Tritonia, respice, Pallas
Insedit, nimbo effulgens et Gorgone saeva.

Ipse Pater Danais animos viresque secundas
Sufficit, ipse deos in Dardana suscitat arma.
Eripe, nate, fugam, finemque inpone labori.
Nusquam abero, et tutum patrio te limine sistam.
Dixerat, et spissis noetis se condidit umbris.
Adparent dirae facies inimicaque Troiae
Numina magna deum.

Tum vero omne mihi visum considere in ignes
Ilium et ex imo verti Neptunia Troia ;
Ac veluti summis antiquam in montibus ornum
Cum ferro accisam crebrisque bipennibus instant
Eruere agricolae certatim ; illa usque minatur
Et tremefacta comam concusso vertice nutat,
Volneribus donec paulatim evicta supremum
Congemuit traxitque iugis avolsa ruinam.

Descendo, ac ducente deo flammam inter et hostes Ι
Expedior ; dant tela locum, flammaeque recedunt.

Atque ubi iam patriae perventum ad limina sedis

 

