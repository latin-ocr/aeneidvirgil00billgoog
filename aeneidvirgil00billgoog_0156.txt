Hinc sinus Herculei, si vera est fama, Tarenti
Cernitur 余 attollit se diva Lacinia contra,
Caulonisque arces et navifragum Scylaceum.

Tum procul e fluctu Trinacria cernitur Aetna,

Et gemitum ingentem pelagi pulsataque saxa
Audimus longe fractasque ad litora voces,
Exsultantque vada, atque aestu miscentur harenae.
Et pater Anchises: Nimirum haec illa Charybdis:
Hos Helenus scopulos, haec saxa horrenda canebat.
Eripite, o socii, pariterque insurgite remis.

Haud minus ac iussi faciunt, primusque rudentem
Contorsit laevas proram Palinurus ad undas 余
Laevam cuncta cohors remis ventisque petivit.
Tollimur in caelum curvato gurgite, et idem
Subducta ad Manes imos desedimus unda.

Ter scopuli clamorem inter cava saxa dedere:

Ter spumam elisam et rorantia vidimus astra.
Interea fessos ventus cum sole reliquit,

Ignarique viae Cyclopum adlabimur oris.

Portus ab accessu ventorum inmotus et ingens
Ipse 余 sed horrificis iuxta tonat Aetna ruinis,
Interdumque atram prorumpit ad aethera nubem,
Turbine fumantem piceo et candente favilla,
Attollitque globos flammarum et sidera lambit 3
Interdum scopulos avolsaque viscera montis
Erigit eructans, liquefactaque saxa sub auras
Cum gemitu glomerat, fundoque exaestuat imo.
Fama est Enceladi semiustum fulmine corpus
Urgueri mole hac, ingentemque insuper Aetnam
Inpositam ruptis flammam exspirare caminis 余

Et fessum quotiens mutet latus, intremere omnem
Murmure Trinacriam, et caelum subtexere fumo. .
Noctem illam tecti silvis inmania monstra

Perferimus, nec quae sonitum det causa, videmus.

 

